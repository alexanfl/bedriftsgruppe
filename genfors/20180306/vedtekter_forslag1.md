# Vedtekter

for Teknisk-naturvitenskapelig forening Privat (Tekna Privat) bedriftsgrupper i privat sektor ved `Expert Analytics`.

Godkjent av Tekna Privats styre den ``________________``

### § 1. Navn og medlemskap

Teknas bedriftsgruppe ved `Expert Analytics` er tilsluttet privat sektor av Tekna.

Bedriftsgruppen er opprettet i samsvar med Tekna Privats vedtekter § 3.

Rett til å være medlem har alle Teknas medlemmer ansatt i bedriften.
Innmelding i gruppen skjer automatisk.
Utmelding av gruppen må skje skriftlig.

### § 2. Formål

Gruppens formål er å fremme medlemmenes lønns- og arbeidsvilkår i samsvar med Teknas lover og Tekna Privats vedtekter.

### § 3. Styre

Bedriftsgruppen ledes av et styre som minst består av leder og nestleder.
Styret er beslutningsdyktig når minst halvparten, hvorav leder eller nestleder, er til stede.

Styret representerer medlemmene overfor bedriftens ledelse, og kan for enkelte saker utpeke særskilte tillitsvalgte.

Styret skal blant annet:

* på årsmøtet, og for øvrig i rimelig utstrekning, orientere medlemmene om sin virksomhet

* holde Tekna Privats styre underrettet om saker av betydning for sektorens arbeid, samt å bistå med råd, uttalelser og opplysninger om forelagte saker

* straks å gi melding til bedriftsgruppens medlemmer, Teknas generalsekretariat og bedriften om foretatte valg

* sørge for at gruppen opptrer innenfor de rammer privat sektors styre trekker opp.

Det føres referat fra alle møter og forhandlinger som føres av styret eller av utvalg nedsatt av styret.

### § 4. Års- og medlemsmøter

Styret avholder årsmøte, innen utgangen av november.
Skriftlig innkallelse med styrets forslag til dagsorden sendes hvert medlem med minst tre ukers varsel.
Skriftlig forslag til saker som skal behandles på årsmøtet skal sendes styret minst to uker på forhånd.
Styret sender endelig forslag til dagsorden og sakspapirer til medlemmene minst en uke før møtet.

Styret innkaller til medlemsmøter.
Styret skal innkalle til medlemsmøte når minst 1/3 av medlemmene forlanger det.
Innkallingen skal opplyse om de saker som skal behandles.

Oppstår det spørsmål som trenger omgående behandling, kan styret innkalle til medlemsmøte med kortere varsel.
Innkallingen skal opplyse om de saker som skal behandles.

### § 5. Valg

Styret velges av årsmøtet.
Styremedlemmene velges normalt for to år, slik at halve styret er på valg hvert år.
Det kan velges varamedlem(mer) med ett års funksjonstid.

Leder velges særskilt med ett års funksjonstid.
Ved stemmelikhet avgjøres valget ved loddtrekning.
Alle medlemmer er pliktig til å motta valg.

Eventuelt valg av representant med vararepresentant til Tekna Privats årsmøte foretas av styret.

Årsmøtet velger en valgkomité.

### § 6. Vedtak

Ordinært innkalt års- og medlemsmøte er beslutningsdyktig når det er lovlig innkalt.
Slike møter er beslutningsdyktige uansett antall fremmøtte.
På årsmøtet kan det bare fattes vedtak i saker som står på sakslisten i innkallingen.

Vedtak på års- og medlemsmøter, styremøter og i utvalg nedsatt av styret avgjøres ved simpelt flertall.
Ved stemmelikhet er lederens stemme avgjørende.
Unntak fra denne bestemmelse er valg, jf. § 5, og vedtektsendringer, jf § 9.

Styret kan sende saker til skriftlig uravstemming blant medlemmene.
Uravstemming foretas også når det forlanges av minst 1/3 av medlemmene.

Er et medlem forhindret fra å møte på års- eller medlemsmøte, kan et annet medlem gis skriftlig fullmakt til å avgi stemme ved voteringer.

Spørsmål av større rekkevidde eller av prinsipiell betydning skal forelegges Tekna Privats styre før saken eventuelt tas opp med bedriften.

### § 7. Medlemmenes plikter

Bedriftsgruppens medlemmer bør vise lojalitet til de vedtak som treffes på medlemsmøter, av bedriftsgruppens styre eller av Tekna privats styre.

### § 8. Økonomi

Årsmøtet kan pålegge medlemmene kontingent til dekning av utgifter som gruppen finner nødvendig.

Regnskap legges frem til godkjennelse på årsmøtet.

### § 9. Vedtekter

Endringer i vedtektene kan besluttes av 2/3 av årsmøtets fremmøtte stemmer.
Forslag til vedtektsendringer skal være gjort kjent i innkallingen.

Vedtak om endring må godkjennes av Tekna privats styre for å være gyldig.

For oppløsning av bedriftsgruppen gjelder samme vilkår som for endring.


Vedtatt av årsmøtet den:
```

________________



    ________________________            _______________________
    Leder                               Nestleder
```
